Szanowni Państwo!
 
Historia jest siłą. Historię nie tylko stanowią wiarogodne zbiorowiska nagich faktów, ale i pojęcia, jakie naród o swej własnej wyrabia historii, pisał Cyprian Kamil Norwid. Fenomen Konkursu „Książka Historyczna Roku” o Nagrodę imienia Oskara Haleckiego ilustruje i potwierdza ową tezę w całej rozciągłości. Od pamiętnej pierwszej edycji w roku 2008, której uroczystość finałowa miała miejsce w Belwederze, z udziałem Prezydenta Rzeczypospolitej Polskiej Profesora Lecha Kaczyńskiego, aż po tegoroczną edycję dziesiątą – grono pasjonatów książki historycznej skupione wokół tej cennej inicjatywy samo współtworzy historię najnowszą kultury polskiej.
 
Serdecznie gratulując obecnym tu dzisiaj nominowanym i laureatom jubileuszowej edycji Konkursu, pragnę też pogratulować i gorąco podziękować jego inicjatorom, organizatorom oraz znakomitym uczonym zasiadającym w jury. Dziękuję wszystkim osobom i instytucjom, które przez minioną dekadę dokładały starań, aby to ważne wydarzenie kulturalne miało godną oprawę; aby idea, która mu przyświeca, była możliwie szeroko propagowana.
 
Liczba czytelników biorących udział w głosowaniu oraz wysoka wartość merytoryczna publikacji zgłaszanych do Konkursu, a także społeczny oddźwięk, z jakim się one spotykają to zjawisko naprawdę wyjątkowe. Daje ono wyobrażenie o tym, z jak wielkim i wciąż niezaspokojonym głodem prawdy – w tym również prawdy historycznej – mamy do czynienia we współczesnej Polsce. Szczególnie odnosi się to do dziejów naszej Ojczyzny w XX stuleciu – wieku przerażających wojen, ludobójstw i totalitaryzmów, wieku ideowych sporów i przemian kulturowych, które radykalnie odmieniły oblicze świata. Świadkiem i aktywnym uczestnikiem owych zmagań, niestrudzonym badaczem i głosicielem historycznej prawdy był patron wręczanej dzisiaj nagrody, profesor Oskar Halecki.
 
Należał do grona najwybitniejszych historyków polskich swojego czasu. Wykładał na najbardziej prestiżowych uczelniach w Polsce, Europie i Ameryce Północnej. Napisał wiele cenionych, szczególnie często tłumaczonych i cytowanych publikacji naukowych. Jako żarliwy patriota i działacz państwowy położył wymierne zasługi dla odzyskania i utwierdzenia niepodległości naszego kraju. Odważnie bronił również swojej suwerenności intelektualnej. Podkreślał znaczenie wartości, z których wyrasta cywilizacyjna tożsamość Polski i całego Zachodu. Tych samych wartości i prawd, na których on sam opierał swoje wybory moralne oraz wizję ładu europejskiego. Dlatego też, biorąc pod uwagę powojenne realia polskie, nie może dziwić fakt, że przez wiele lat wokół jego osoby i dokonań panowało znaczące milczenie.
 
Ufam, że następna edycja Konkursu, zbiegająca się z obchodami stulecia odzyskania przez Polskę niepodległości, pomoże przywrócić tę ważną postać pamięci historycznej naszych rodaków. Ogólnonarodowe obchody wielkiego jubileuszu naszej wolności będą bowiem doskonałą okazją, aby wydobyć z zapomnienia wszelkie osoby, społeczności i organizacje, które wniosły swój wkład w odrodzenie suwerennej Rzeczypospolitej. Jedną z najlepszych form ich upamiętnienia będą publikacje historyczne o charakterze naukowym, popularnonaukowym, źródłowym i wspomnieniowym – wśród których z pewnością znajdą się też pozycje zgłoszone do konkursu „Książka Historyczna Roku”.
 
Tegorocznych laureatów i nominowanych do Nagrody imienia Oskara Haleckiego raz jeszcze proszę o przyjęcie uroczystych gratulacji oraz wyrazów uznania dla pracy włożonej w oczyszczanie i uzupełnianie polskiej pamięci historycznej – a tym samym w szeroko pojęte dzieło naprawy Rzeczypospolitej. Serdecznie wszystkich Państwa pozdrawiam. 
