Organizatorzy i Uczestnicy obchodów
606. rocznicy bitwy pod Grunwaldem
 
 
 
Szanowni Przedstawiciele Władz Państwowych i Samorządowych!
Żołnierze Rzeczypospolitej! Harcerki i Harcerze!
Drodzy Rodacy, Panie i Panowie!
 
Serdecznie pozdrawiam wszystkich zgromadzonych na Polach Grunwaldzkich. Bardzo się cieszę, że tak licznie przybyli Państwo na obchody upamiętniające jedną z największych bitew średniowiecznej Europy i najważniejszych wiktorii w dziejach Rzeczypospolitej.
 
Dni Grunwaldu od lat należą do najpopularniejszych uroczystości w Polsce. Wielka w tym zasługa gospodarza tego miejsca, Wójta Gminy Grunwald, a także bardzo wielu rekonstruktorów historii i członków bractw rycerskich, którzy współtworzą wyjątkową atmosferę tego święta. Chcę wszystkim Państwu z serca podziękować za to, że razem wypracowali Państwo nowoczesny i niezwykle atrakcyjny dla dzisiejszych Polaków sposób obchodów tej ważnej rocznicy.
 
Dzięki Państwa wysiłkom tysiące widzów przybywają co roku na pola Grunwaldu, aby wspólnie podziwiać to wyjątkowe widowisko. Uwagę publiczności przyciąga huk bombard, świst strzał, szczęk mieczy, tupot konnicy, łopot sztandarów; także – towarzyszące wspaniałej inscenizacji bitwy – turnieje oraz atrakcje Podgrodzia Rzemieślników i Kupców. Ale za najważniejsze uważam, że spotykając się tutaj, mocniej niż na co dzień uświadamiamy sobie, że my, Polacy, jesteśmy wielkim, dumnym narodem, o wspaniałej, chwalebnej historii.
 
Od 15 lipca 1410 roku dzieli nas już ponad sześć wieków. Dla Polaków Grunwald zawsze jednak był czymś znacznie więcej niż tylko datą z przeszłości. Bo Grunwald przypomina nam o wartościach, w imię których Rzeczpospolita stanęła wówczas – i stawała też wiele razy później – do walki: o prawie narodów do życia we własnych suwerennych państwach, o przyrodzonej godności każdego człowieka i wolności sumienia.
 
Wielka wojna z zakonem krzyżackim była w istocie heroicznym aktem obrony przed zniewoleniem. I kiedy tylko od tamtej pory niepodległość naszej Ojczyzny i swobody Polaków były zagrożone, tyle razy wracaliśmy myślami właśnie tutaj, na Pola Grunwaldzkie. Niechaj więc obecne uroczystości pomnożą w nas dumę z bohaterskich czynów przodków, umocnią patriotyzm i wierność tym najwyższym ideałom Rzeczypospolitej. Życzę Państwu wielu niezapomnianych wrażeń i ciekawego spędzenia czasu na Polach Grunwaldzkich. 
 
Z wyrazami szacunku
Prezydent Rzeczypospolitej Polskiej
Andrzej Duda
