Ekscelencjo, Szanowny Panie Premierze,
Szanowna Pani Minister,
Szanowni Państwo Ministrowie,
Szanowni Państwo Posłowie, Senatorowie,
Czcigodni Księża Arcybiskupi i Biskupi,
Czcigodny Księże Rektorze,
Czcigodni Księża Proboszczowie,
Szanowny Panie Prezydencie,
Czcigodni Panowie Prezesi, Dyrektorzy,
Wszyscy Dostojni Zgromadzeni Goście,
Szanowni Państwo Profesorowie,
Czcigodni Księża!
 
To ja serdecznie witam wszystkich Państwa w Pałacu Prezydenckim na tej bardzo ważnej uroczystości, która – dzięki ogromnemu wsparciu Pana Premiera – daje szansę na zrealizowanie wielkiego zamierzenia, jakie razem podjęliśmy. A mianowicie: że na stulecie odzyskania przez Rzeczpospolitą niepodległości będzie 100 Pomników Historii, czyli 100 obiektów zostanie w Polsce wpisanych na tę ważną, prestiżową, istotną dla naszego dziedzictwa kulturalnego listę. Cieszę się, że dzisiaj kolejne 11 nowych obiektów do tej listy dołączy, 12. ‒ to rozszerzenie obiektu już wpisanego na tę listę.
 
Bardzo się cieszę, że to spotkanie tu, w Pałacu Prezydenckim, dzisiaj z tej ważnej okoliczności ma miejsce, i bardzo serdecznie Państwu dziękuję za przybycie. Czy ta lista jest ważna? Tak, w moim poczuciu jako Prezydenta Rzeczypospolitej jest bardzo ważna. Dla budowania pewnego obrazu naszej pamięci historycznej, a zatem budowania także obrazu polskiej tradycji, dla rozwoju polskiej kultury, a więc rozwoju także i Rzeczypospolitej na przestrzeni 1050 lat jej istnienia ‒ bo tak należałoby to powiedzieć.
