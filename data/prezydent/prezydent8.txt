Uczestnicy i Organizatorzy
uroczystości z okazji
36. rocznicy „Lubelskiego Lipca’80”
w Lublinie
 
Szanowni Państwo!
 
Strajki na Lubelszczyźnie w 1980 roku stanowiły pierwszą, ale mocną zapowiedź przełomu, który dokonał się w tym czasie w Polsce, a potem także w Europie. Niedawno obchodziliśmy rocznicę Poznańskiego Czerwca’56 i Czerwca’76, zapamiętanego przede wszystkim jako Radomski Czerwiec. Kolejnym ogniwem tego łańcucha wydarzeń prowadzących do wolnej Polski stał się Lubelski Lipiec. Akcja strajkowa rozpoczęta na Lubelszczyźnie wpisała się w historię zrywu „Solidarności”. Oddaję hołd wszystkim, którzy uczestnicząc tutaj w protestach pracowniczych rzucili odważne wyzwanie komunistycznej władzy.
 
Fala strajków na Lubelszczyźnie miała wielki zasięg, objęła ponad 150 zakładów pracy – w Lublinie i w okolicznych ośrodkach. Wiele ze zgłoszonych wówczas postulatów ekonomicznych i socjalnych posłużyło poprawie sytuacji polskich pracowników i ukształtowaniu wizji sprawiedliwszej Polski. Najważniejsza była jednak stworzona wówczas społeczna wspólnota, pokonanie bariery lęku i poczucie solidarnej siły. Dzięki samoorganizacji powstawały prężnie działające rady pracownicze – zalążek przyszłych niezależnych związków zawodowych. Wielką symboliczną wymowę miał również fakt, że z powodu strajków nie odbyły się na Lubelszczyźnie obchody komunistycznego święta 22 lipca, co było zdarzeniem bez precedensu w historii PRL. Te wszystkie dokonania składają się na polską drogę do wolności.
 
Wydarzenia sprzed trzydziestu sześciu lat są ważnym fragmentem historii Państwa regionu, lokalnego patriotyzmu, tożsamości i dumy. Dziękuję Państwu za pielęgnowanie pamięci o Lubelskim Lipcu, za przekazywanie jej młodszym pokoleniom. Dziękuję wszystkim organizatorom i uczestnikom dzisiejszych uroczystości, które przypominają, że wolność 
wyrosła z patriotyzmu i walki wielu Polaków, że jej źródła znajdują się w licznych miejscach 
naszej Ojczyzny – również tutaj na Lubelszczyźnie, na ziemiach Polski Wschodniej.
 
Wolność jest darem, ale jest również zobowiązaniem. Marzenia tych, którzy pragnęli Polski lepszej, sprawiedliwszej, uczciwszej nie mogą zostać zawiedzione. To nie tylko kwestia odpowiedzialności za dziedzictwo historii, to również warunek naszej pomyślnej przyszłości. Tylko Polska stwarzająca wszystkim Polakom równe szanse rozwoju, szanująca prawa pracownicze i godność ludzkiej pracy, sprawiedliwa i troskliwa wobec swych obywateli – może dać nam dobre perspektywy. Jestem pewien, że potrafimy razem taką Polskę zbudować. To nasz wielki patriotyczny obowiązek. Jesteśmy to winni bohaterom dawnych zmagań i samym sobie.
 
Z wyrazami szacunku
Prezydent Rzeczypospolitej Polskiej
Andrzej Duda
