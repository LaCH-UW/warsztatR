Szanowni Państwo!
 
Oddajemy dziś hołd śp. chorążemu Antoniemu Dołędze ps. Znicz, żołnierzowi Armii Krajowej oraz Zrzeszenia „Wolność i Niezawisłość” – Żołnierzowi Niezłomnemu Ziemi Łukowskiej. Czynimy to w sposób uroczysty, z asystą Wojska Polskiego i z udziałem przedstawicieli władz państwowych. Czynimy to w wolnej Polsce, o którą śp. chorąży Antoni Dołęga walczył i w której nadejście głęboko wierzył, do końca wierny Ojczyźnie i przysiędze wojskowej. Odprowadzamy na miejsce wiecznego spoczynku bohatera, który za swoją wierność zapłacił wielką cenę, zmuszony do samotnego ukrywania się przez niemal trzy dziesięciolecia.
 
Antoni Dołęga urodził się w roku 1915 w Farfaku koło Łukowa. W 1938 roku ukończył szkołę podoficerską przy 84 Pułku Piechoty w Pińsku, w stopniu kaprala uczestniczył w kampanii wrześniowej 1939 roku, a następnie w antyniemieckiej konspiracji. Po zakończeniu wojny przyłączył się do podziemia antykomunistycznego. Jako członek WiN-u działał w Obwodzie Łuków, brał udział w akcjach przeciwko funkcjonariuszom UB, a po śmierci swojego dowódcy, porucznika Józefa Matusza ps. Lont, przejął dowodzenie podległymi mu oddziałami.
 
Po ujawnieniu się ostatniego ze swoich żołnierzy zaprzestał walki zbrojnej, pozostał jednak w ukryciu do końca swojego życia. Zmarł w roku 1982, nie tracąc nadziei, że jego trud nie pójdzie na marne i że następne pokolenia Polaków będą mogły cieszyć się prawdziwą wolnością. Świadkowie zapamiętali go jako człowieka wysokiej kultury i głębokiego patriotyzmu. Jego niezłomna postawa jednoznacznie wskazuje na najważniejsze dla naszego narodu wartości, które my, Polacy, cenimy wyżej niż własne życie: wolność i honor, solidarność z bliźnimi i poświęcenie dla sprawy narodowej.
 
Szanowni Państwo! Chcę dzisiaj wyrazić uznanie i wdzięczność mieszkańcom Łukowa i okolic, którzy niegdyś, przez tak wiele lat, wspierali Antoniego Dołęgę i okazywali Mu pomoc. Dziękuję także wszystkim, dzięki którym prawda o Jego życiu mogła ujrzeć światło dzienne. Szczególne podziękowania kieruję w stronę Rodziny bohatera  za trud, który włożyli Państwo, by doprowadzić do dzisiejszej uroczystości. Heroiczną walkę Żołnierzy Wyklętych usiłowano wymazać z kart polskiej historii.
 
Wolna Polska przywraca dzisiaj pamięć o nich, zwraca im honor i dobre imię, przypomina ideały, którymi się kierowali. Wolna Polska, w której przyszło nam dziś żyć, to ich wielkie zwycięstwo, choć często – jak w przypadku śp. chorążego Antoniego Dołęgi – zwycięstwo pośmiertne. Wyklęci – Niezłomni Żołnierze Rzeczypospolitej – pozostawili nam wspaniałą lekcję męstwa, patriotyzmu i człowieczeństwa.
 
Chwała bohaterom walk o niepodległą Polskę!
 
Z wyrazami głębokiego szacunku
